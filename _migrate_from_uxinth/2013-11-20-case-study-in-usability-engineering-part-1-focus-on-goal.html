---
layout: post
title: Case Study in Usability Engineering ตอนที่ 1 - Focus on Goal
date: 2013-11-20 20:44:13.000000000 +07:00
type: post
published: true
status: publish
categories:
- case study
- principle
tags: []
meta:
  _edit_last: '14'
  _wpas_done_all: '1'
  _popular_views: '242'
  dsq_thread_id: '1982558867'
  mytory_md_visits_count: '17'
author:
  login: ran
  email: ran@lab.ai
  display_name: Ran
  first_name: Niran
  last_name: Pravithana
---
<p>มีโอกาสได้คุยกับคุณแบงค์ที่ให้เกียรติผมมาแบ่งปันประสบการณ์ด้านการออกแบบ UX ให้กับเพื่อนๆ ที่สนใจกันในบล็อก ux.in.th ผมได้ถามคุณแบงค์ว่า ถ้าผมมีกรณีศึกษาเก่าๆ ที่เคยเขียนเกี่ยวกับงาน UX จะนำมาเล่าย้อนหลังแบ่งปันกันจะโอเคหรือเปล่า..? โดยส่วนตัวผมมองว่างาน UX ค่อนข้างลอยตัวเหนือเงื่อนไขเรื่องเวลา เคสเก่าๆ ก็ยังคงมีประโยชน์ ตราบเท่าที่พฤติกรรมของผู้บริโภคยังคงมีแนวโน้มแบบเดิมๆ อยู่ (ซึ่งเอาเข้าจริงๆ พฤติกรรมพวกนี้จะเปลี่ยนได้บางทีต้องกินเวลากันเป็นช่วงอายุคนเลยก็มี) อาจจะมีประเด็นด้านความนิยมเทรนด์งานดีไซน์ในบางช่วงเวลาอยู่บ้าง เช่นช่วงนี้ที่ Flat มาแรงแซงทางโค้ง จากการเปิดตัวของ iOS7)</p>
<p>พอดีคุณแบงค์เห็นดีเห็นงามด้วย ผมเลยขออนุญาตเอาบทความที่ผมเคยเขียนลงนิตยสาร มาแบ่งปันให้อ่านกัน โดยบทความในซีรี่ย์นี้ค่อนข้างเน้นกลุ่มเป้าหมายไปที่พวกนักการตลาด ผมเลยไม่ได้ลงรายละเอียดในเทคนิคมากนัก</p>
<p>ดังนั้นบทความที่ผมจะโพสต่อจากนี้จะเป็นกรณีศึกษาในอดีต ที่เว็บไซต์ปัจจุบันอาจจะเปลี่ยนแปลงไปจากภาพที่เห็นบ้างแล้ว เอาเป็นว่าเข้าใจตรงกันตามนี้ก่อนที่จะอ่านต่อไปนะครับ ^_^</p>
<p><!--more--></p>
<h2>Case Study in Usability Engineering ตอนที่ 1 - Focus on Goal</h2>
<p>ช่วงนี้ผมเริ่มหมดมุขกรณีศึกษาเกี่ยวกับ Social Media เพราะรู้สึกว่าไม่ค่อยมีอะไรใหม่ และพวกใหม่ๆ ก็ไม่ได้หวือหวามากจนถึงกับต้องเอามาพูดถึง เลยพาลนึกว่าจะเขียนกรณีศึกษาอะไรในคอลัมน์ของ S+M ดี นึกไปนึกมาผมไปนึกถึงเรื่องที่น่าสนใจมากที่ตรงกับศาสตร์ในวิชาชีพของผมพอดี นั่นก็คือเรื่องการบริหารจัดการประสบการณ์ของผู้บริโภคบนเว็บไซต์ (Online Consumer Experience Management) หรือเรียกกันในสายงานของผมว่า Usability Engineering (ขอแบบทับศัพท์เพราะยังไม่มีบัญญัติเป็นภาษาไทย)</p>
<p>ทำงานในวงการอินเทอร์เนตมาร่วมสิบปี คุยกับคนหลายคนถึงศาสตร์ในการออกแบบเว็บไซต์มาก็มาก ทุกคนพูดกันเป็นเสียงเดียวกันถึงกฏตายตัวข้อหนึ่งของการสร้างเว็บ นั่นก็คือ "เว็บไซต์ต้องใช้ง่าย" เห็นทุกคนพูดประโยคนี้ แล้วก็เออออห่อหมกกันยกใหญ่ ใช่ๆๆ เว็บไซต์ต้องเข้าใจได้ง่าย ใช้ได้ง่าย โหลดได้เร็ว แต่เอาเข้าจริงๆ ในวงการอินเทอร์เนตเมืองไทยหาคนทำเว็บที่ "ใช้ง่าย" ได้ยากมากๆ</p>
<p>นั่นก็เพราะทุกคนคิดว่า แค่ทำเว็บให้ใช้ง่าย มันจะยากตรงไหน..? แค่พูดออกมาว่าต้องทำเว็บไซต์ให้ใช้ง่ายแล้วก็จบ สนใจกันแต่ what ไม่สนใจ how ส่วนใหญ่ก็คิดกันแค่ว่า กะอีแค่ทำเว็บให้เข้าใจง่ายแค่นี้เองไม่เห็นจะมีอะไรยากเลย</p>
<p>ความจริงแล้วการทำเว็บไซต์ให้ใช้ง่ายนั้นเป็นศาสตร์ชั้นสูงที่ต้องใช้ศาสตร์หลายๆ ด้านเอามารวมกันเลยทีเดียว โดยเฉพาะอย่างยิ่งศาสตร์ที่จำเป็นที่สุดในการที่จะทำให้เว็บไซต์ใช้งานง่ายนั้นคือ "หลักจิตวิทยาผู้บริโภคออนไลน์ (Online Consumer Psychology)" ที่ไม่เคยมีการสอนกันในมหาวิทยาลัย เป็นเหมือนวิชาลึกลับที่หาตำราไม่ได้ คนทำเว็บและนักการตลาดส่วนใหญ่จึงมักจะมองข้ามไป และออกแบบเว็บใช้ง่ายแบบผิดๆ ถูกๆ ไปตามแนวคิดและประสบการณ์ของตัวเอง</p>
<p>ดังนั้นคอลัมน์ช่วงต่อจากนี้ผมจะเขียนเนื้อหากรณีศึกษาในหมวด Usability Engineering นี้ก็คือ หลักคิดพื้นฐานในการทำเว็บให้ "ใช้งานง่าย" โดยใช้หลักเกณฑ์ของ Online Consumer Psychology โดยผมจะพยายามประมวลความรู้ที่ผมได้ศึกษามาจากกรณีศึกษาหลายๆ แหล่ง รวมถึงประสบการณ์การวิเคราะห์เรื่อง usability ของตนเอง โดยเน้นว่าจะไม่ใส่เนื้อหาเยอะ เพราะคนส่วนใหญ่คงจะขี้เกียจอ่าน จะพยายามใช้กรณีศึกษาจากเว็บไซต์ต่างๆ เป็นแนวทางในการเปรียบเทียบแทนครับ</p>
<h3><b>กฏข้อที่ 1 - Focus on Goal</b></h3>
<blockquote><p>เว็บเพจแต่ละหน้าจะต้องมี goal เสมอ และ goal นั้นจะต้องโดดเด่นนำสายตามากกว่าสิ่งอื่นใดบนหน้าเพจ</p></blockquote>
<p>ยกตัวอย่างง่ายๆ google.com มี goal คือการค้นหาข้อมูล..</p>
<p><a href="http://www.ux.in.th/wp-content/uploads/2013/11/01-google-home-page.png"><img class="alignnone size-full wp-image-1049" alt="01-google-home-page" src="{{ site.baseurl }}/assets/01-google-home-page.png" width="1082" height="828" /></a></p>
<p>หน้าแรกของ tumblr.com กลุ่ม visitor ส่วนใหญ่ที่ landing มาที่หน้านี้คือ กลุ่ม visitor ใหม่ๆ ที่ยังไม่ได้สมัครสมาชิก หน้านี้จึงมีกลุ่มเป้าหมายหลักคือกลุ่มผู้มาใหม่ ดังนั้น goal หลักของหน้าก็คือต้องการให้ visitor ทำการสมัครสมาชิก และ goal รองคือบอกข้อดีของบริการ</p>
<p><a href="http://www.ux.in.th/wp-content/uploads/2013/11/02-tumblr-home-page.png"><img class="alignnone size-full wp-image-1050" alt="02-tumblr-home-page" src="{{ site.baseurl }}/assets/02-tumblr-home-page.png" width="1108" height="829" /></a></p>
<p>tumblr.com ตัดรายละเอียดส่วนอื่นๆ ของเว็บไซต์ออกจนหมด แม้ปุ่ม Log in ก็ไปอยู่มุมบนขวา (คิดง่ายๆ ว่า คนที่เป็นสมาชิก tumblr อยู่แล้ว จะไม่ได้ landing มาที่หน้านี้ ยกเว้นแต่เวลาที่คนๆ นั้นเปลี่ยนเครื่อง หรือ Log out ดังนั้น ปุ่ม Log in ไม่ใช่ goal หลัก และไม่จำเป็นต้องทำให้เด่นเท่ากับ goal หลัก)</p>
<p>เปรียบเทียบกับเว็บ wordpress.com ซึ่งเคยได้ชื่อว่าเป็นเว็บบล็อกที่ได้รับความนิยมอันดับ 1 ของโลก (ในปัจจุบันโดน Tumblr แซงไปแล้ว)</p>
<p><a href="http://www.ux.in.th/wp-content/uploads/2013/11/03-wordpress-home-page.png"><img class="alignnone size-full wp-image-1051" alt="03-wordpress-home-page" src="{{ site.baseurl }}/assets/03-wordpress-home-page.png" width="1108" height="829" /></a></p>
<p>ความเด่นของ goal ใน Wordpress ถูกทำให้ด้อยลงด้วยคอนเทนต์ปริมาณมากที่ลดความสำคัญของการสมัครสมาชิก (ในโพสต่อไปผมจะเปรียบเทียบ usability ของ landing page ของ Wordpress และ Tumblr เพื่อเป็นกรณีศึกษาแรกของการออกแบบเว็บที่ใช้งานง่าย)</p>
<p>หน้าแรกของ flickr.com มีเป้าหมายหลักคือ เน้นไปที่การสมัครสมาชิกเช่นเดียวกัน</p>
<p><a href="http://www.ux.in.th/wp-content/uploads/2013/11/04-flickr-home-page.png"><img class="alignnone size-full wp-image-1052" alt="04-flickr-home-page" src="{{ site.baseurl }}/assets/04-flickr-home-page.png" width="1108" height="829" /></a></p>
<p>ส่วนหน้าแรกของ apple.com ช่วงที่ผมเก็บภาพมานี้เน้น goal ไปที่การขาย Lion</p>
<p><a href="http://www.ux.in.th/wp-content/uploads/2013/11/05-apple-home-page.png"><img class="alignnone size-full wp-image-1053" alt="05-apple-home-page" src="{{ site.baseurl }}/assets/05-apple-home-page.png" width="1108" height="829" /></a></p>
<p>โปรดสังเกตว่าเว็บไซต์ระดับโลกส่วนใหญ่ จะโฟกัสไปที่ goal เสมอ เค้าจะไม่สร้างหน้าเว็บที่รวบรวม goal หลายๆ goal มาอยู่ในหน้าเดียวกันโดยไม่จำเป็น (ถ้าจะมี goal จำนวนมาก จะมีการออกแบบ layout ของเพจที่จัดองค์ประกอบเพื่อความโดดเด่นของ goal ได้สมดุล ซึ่งผมจะนำมายกเป็นกรณีศึกษาในโอกาสต่อไป)</p>
<p>สิ่งใดที่จะทำให้ goal ของเพจนั้นด้อยความสำคัญลง จะต้องกำจัดทิ้งออกไปทันที เพราะยิ่งคุณมีองค์ประกอบภายในเพจมากเท่าไหร่ องค์ประกอบเหล่านั้นยิ่งทำให้ goal ลดความสำคัญลงมากเท่านั้น และเพิ่มดีกรีความสับสนของผู้บริโภคมากขึ้นเรื่อยๆ</p>
<p>ยกตัวอย่างง่ายๆ ถ้าคุณจะหามองเพื่อนของคุณในงานคอนเสิร์ตบอดี้สแลมที่มีคนเรือนแสน จะเป็นเรื่องที่ยากมาก แต่ถ้ากลับกันการหาเพื่อนในกลุ่มคนแค่ 4-5 คนในห้องเล็กๆ ย่อมเป็นเรื่องที่ง่ายกว่า แต่ในทางกลับกัน ถ้าเพื่อนของคุณกระโดดขึ้นเวทีคอนเสิร์ตไปแจมกับตูนเมื่อไหร่ เมื่อนั้นเพื่อนคุณย่อมจะกลายเป็นคนที่โดดเด่นที่สุด ไม่ว่าจะมีผู้ชมกี่แสนคนก็ไม่ใช่เรื่องสำคัญอีกต่อไป</p>
<p>ดังนั้นผมสรุปว่า <span style="color: #800000;">สิ่งแรกที่ต้องทำก็คือพยายามตัดคนในคอนเสิร์ตให้เหลือแค่ 4-5 คน </span><span style="color: #800000;">แต่ถ้าคุณไม่สามารถตัดคนในคอนเสิร์ตให้เหลือแค่ 4-5 คนได้ ก็จงโยนเพื่อนของคุณขึ้นเวทีไปซะ</span></p>
<p>เว็บไซต์อย่าง google.com และ yahoo.com มี goal หลักเพื่อการค้นหาข้อมูล (ในสมัยก่อน Yahoo! เป็นเครื่องมือค้นหาข้อมูลอันดับหนึ่งของโลกก่อนที่จะแพ้ทางให้กับ Google และปรับตัวเองมาเป็นผู้ให้บริการคอนเทนต์อย่างที่เห็นกันในปัจจุบัน) หน้าโฮมของ google.com นั้นไม่มีรายละเอียดปลีกย่อยอื่นใดเข้ามาแทรก ทำให้ผู้ใช้งานโฟกัสไปที่การค้นหาได้ทันที ในขณะที่ yahoo.com นั้น หน้าเว็บเต็มไปด้วยคอนเทนต์มากมาย แม้ search box ด้านบนจะเด่นชัด แต่คอนเทนต์อื่นๆ กลับรบกวนสายตาและทำให้ goal มีความสำคัญด้อยลงไป</p>
<p><a href="http://www.ux.in.th/wp-content/uploads/2013/11/06-google-vs-yahoo.png"><img alt="06-google-vs-yahoo" src="{{ site.baseurl }}/assets/06-google-vs-yahoo.png" width="1082" height="414" /></a></p>
<p>Google ชนะในแง่ของการโฟกัสไปที่เป้าหมาย (goal)</p>
<p>กฏที่ว่าด้วยการโฟกัสไปที่ goal นั้นจริงๆ แล้วดูเหมือนง่าย แต่ปัญหาที่เกิดกับเว็บส่วนใหญ่ก็คือ <span style="color: #800000;">"ความเสียดายคอนเทนต์"</span> ผู้ผลิตเว็บมักจะคิดว่า เรามีเนื้อหาดีๆ ที่น่าสนใจมากมาย ที่อยากจะใส่ลงไปในเว็บไซต์ และเกิดอาการรักพี่เสียดายน้อง สุดท้ายจึงทำการยัดเนื้อหาทุกอย่างที่ผู้ผลิตต้องการลงไปในเว็บไซต์ โดยไม่ได้คิดเผื่อเลยว่าผู้บริโภคต้องการด้วยหรือเปล่า</p>
<p>จำไว้เสมอว่า <span style="color: #800000;">คนส่วนใหญ่ไม่สนใจคุณหรอกครับ เขาเข้าเว็บคุณเพื่อเป้าหมายอะไรบางอย่าง และเมื่อได้รับสิ่งนั้นแล้วเขาก็จะจากไป</span> อย่าพยายามยัดเยียดสิ่งอื่นใดที่นอกเหนือไปจากความต้องการของผู้บริโภค มันจะทำให้คนสับสนและจากไป</p>
<p>การสร้างสมดุลระหว่างองค์ประกอบในเวบไซต์กับการโฟกัสที่ goal นี่แหละครับ ที่เป็นตัวตัดสินว่าเว็บไซต์นั้นๆ มี usability ที่ดีหรือไม่ แน่นอนว่าคุณจะต้องคิดอย่างรอบคอบว่าคุณควรจะใส่เนื้อหาและฟีเจอร์เด็ดๆ ลงไปในเพจมากเท่าไหร่, แบ่งเพจอย่างไร, หรือคุณจะคัดเลือกเนื้อหาใดจะเป็นส่วนที่เด่น และเนื้อหาใดจะเป็นส่วนที่ด้อย</p>
<p>สิ่งที่นักออกแบบเว็บไซต์และนักการตลาดจะต้องจำไว้ข้อหนึ่งก็คือ<span style="color: #800000;"> ธุรกิจในโลกปัจจุบันมีการแข่งขันที่สูงขึ้น ปริมาณสินค้าที่มากขึ้น ในอีกด้านหนึ่ง ช่องทางการบริโภคข้อมูลข่าวสารที่เพิ่มขึ้นเป็นทวีคูณเมื่อเทียบกับโลกยุคก่อน แต่ผู้บริโภคกลับมีเวลา 24 ชั่วโมงในหนึ่งวันเท่าเดิม, มีหน้าที่และภาระที่ต้องรับผิดชอบที่สูงขึ้นจากการแข่งขันเอาตัวรอดในสังคม</span>, ทำให้เกิดสภาวะการณ์ information overflow เป็นผลให้ความสามารถในการรับรู้และจดจำสิ่งเร้า มีน้อยลงเรื่อยๆ และความใส่ใจกับการตลาดของสินค้าก็จะมีน้อยลงเป็นเงาตามตัว จนเกิดอาการที่เรียกว่าวิกฤตการณ์การรับรู้ (Attention crisis)</p>
<p>ในช่วงเวลา 24 ชั่วโมงของแต่ละวันผู้บริโภคในยุคปัจจุบันถูกยัดเยียดด้วยปริมาณข้อมูลจำนวนมหาศาลอยู่ตลอดเวลา แต่ด้วยปริมาณหน่วยความจำในสมองของมนุษย์มีจำนวนจำกัด ทำให้คนเราหลีกเลี่ยงที่จะบริโภคข้อมูลปริมาณมากๆ เข้าไปในสมองแบบอัตโนมัติ นั่นหมายความว่า มนุษย์ในยุคใหม่จะไม่ชอบการอ่านข้อความยาวๆ (นั่นทำให้ Twitter มาแรงแซงหน้า blog), ไม่ชอบเสียเวลาดูคลิปที่ยาวเกิน 2 นาที, ไม่ชอบเกมส์ที่ต้องหัดเล่นนานๆ, รวมไปถึงไม่สนใจเว็บไซต์ที่มีแต่คอนเทนต์มากๆ</p>
<p>แล้วจะมาโพสต่อตอนที่สอง กรณีศึกษาเปรียบเทียบระหว่าง Wordpress และ Tumblr ครับ.. :)</p>
